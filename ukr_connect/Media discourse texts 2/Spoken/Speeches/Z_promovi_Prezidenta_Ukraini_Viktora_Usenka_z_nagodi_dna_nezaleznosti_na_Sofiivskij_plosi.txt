З ПРОМОВИ ПРЕЗИДЕНТА УКРАЇНИ ВІКТОРА ЮЩЕНКА З НАГОДИ ДНЯ НЕЗАЛЕЖНОСТИ НА СОФІЙСЬКІЙ ПЛОЩІ
Цього року ми святкуємо не тільки 16-ліття держави, але й 90-ліття відродження сучасної української державности. 
Сильна духом, непохитна держава. Мрія про неї, її образ вперше за століття прозвучали саме тут, на цьому місці, на цьому Софійському майдані. 
Сильна держава – це прагнення сотень поколінь. І тих, що йшли в бій, і тих, хто творив державу важкою господарською і творчою працею. 
Час перестати дивитися на Україну «пісними очима». Час глянути на Україну поглядом господаря. 
Держава здійснилася. 
У великій і спокійній розмові, у великому і спокійному характері нашого народу я бачу його виняткову силу. 
Наша ідеологічна основа – це є наша українська історія. 
Ми – спадкоємці Київської Руси. 
Ми – будівничі Галицько-Волинської держави. 
Ми – народ, який на руїні поставив Козацьку республіку. 
Ми – народ сили і свободи. 
Наша історія – це життєствердна місія, яку збережено попри винищення. 
Над історією не треба ридати. Її треба добре знати і добре пам’ятати. Бачити в ній незнищенність народу та його високий дух. 
Тільки самостійна, сильна і демократична держава здатна бути ґарантом української нації, життя кожного мешканця цієї землі. 
Настав час глибоко відчути могутній простір України і як «хазяїн домовитий» подивитися на її виняткові інтелектуальні, промислові та природні можливості. 
Український простір – це ми. Це – все світове українство, що прагне зв’язку з державою і хоче бути її співавтором. 
Місія Київа, завдання Київа бути доцентровою силою, яка зводитиме воєдино велике українське море – наших людей, наші можливості, наші цінності і святині. 
Тут, біля Софії, у серці столиці я прошу в Господа благословення для кожного громадянина України, для нації, для всієї нашої держави. 
Я прошу зняти з нас прокляття розбрату, ворожнечі і розрізнености. 
Прошу осінити кожного усвідомленим почуттям відповідальности за країну і за спільне, єдине життя. 
Вірю і переконаний, що так буде. 
Ще козацтво – від Йосипа Верещинського і Северина Наливайка, до Богдана Хмельницького, Івана Мазепи і Пилипа Орлика – відобразило глибинну демократичну природу України і вивело формулу правління – просвічена республіка супроти тиранії. 
Я вірю в Україну, де панує український дух, де виразний національний характер, де – одна державна мова. 
Хаос і беззаконня – це зло, яке гальмує і сковує наш рух вперед. 
Експерименти завели політиків у глухий кут. 
Почуття безкарности створило поживу для всепоглинаючої корупції. Вона нищить першооснови – мораль нинішнього і майбутніх поколінь. 
Цьогорічні дострокові парляментські вибори – це моя чітка реакція на замах, вчинений проти України продажними політиками. 
Я ініціюю скликання національної конституційної ради, яка розробить проєкт нової редакції Конституції України. 
Цей процес – справа не одного дня, але ніхто не зуміє його затягти. Він також не може бути заручником виборів, бо має глибинне значення для кожного. 
Я твердо повторюю те, що казав два місяці тому, на День Конституції, – Основний Закон буде схвалений на всенародному українському референдумі. 
Основний Закон – це договір про українське майбутнє. 
Ключовий принцип нашого життя – закон один для всіх. 
Суспільство хоче бачити відповідальну владу, яка здійснюватиметься на основі чіткого розподілу обов’язків всенародно обраного Глави держави, парляменту, уряду та органів місцевого управління. 
Нам потрібні ефективні інструменти підзвітности політиків перед виборцями. 
Скасування депутатської недоторканности, оновлення влади і вдосконалення Конституції – це ряд першочергових, нагальних кроків. 
Вони допоможуть нарешті змінити політичну культуру в нашій державі. 
Я зупинив спроби усунути народ від управління країною. Стоятиму на захисті виключного права людей і в майбутньому. 
Разом ми закладемо міцну основу для стратегічних перемін в країні. 
Послідовно і категорично наполягаю на реалізації нової соціяльної політики в нашій країні. 
Економічне зростання люди мають відчувати не зі слів урядовців, а в щоденному своєму житті. 
Справа держави – підтримати кожного, хто об’єктивно потребує допомоги, і створити умови для тих, хто здатен самостійно дбати про себе і добробут своєї родини. 
Нам гостро необхідна нова гуманітарна політика. 
Я різко відкидаю чергові спроби нав’язати країні ідеологію малоросійства і плекання чужих традицій. 
Ми – велика сучасна світова нація. Нам потрібна модерна стратегія культурного відродження і культурної єдности країни. Її смисл – проукраїнський, проевропейський і, безумовно, шанобливий до потреб кожного представника окремішніх національних громад і меншин. 
Сьогодні Україна переживає непростий, але, переконаний, надзвичайно важливий і цікавий етап. Ми пройдемо його достойно і впевнено. 
Головний висновок – один. Вибори дають Україні шанс. Після виборів політична невизначеність має відійти в минуле. 
Внутрішнє життя нації мусить увійти в русло спокійної, поступальної і продуктивної праці. 
Мета України – бути впливовим і конструктивним учасником европейського і світового життя. 
Держава росте. Держава зміцнюється. 
МИ ЙДЕМО ВПЕРЕД. МИ МОЖЕМО БІЛЬШЕ. РАЗОМ МИ МОЖЕМО ВСЕ.