ЗВЕРНЕННЯ
до співвітчизників з приводу початку формування виборчого блоку
Вірю в щасливу долю України і звертаюсь до кожного українця зі словами шани та надії. 
З парляментськими виборами 2ОО2 року ми пов'язуємо сподівання на краще. Випробування останнього десятиріччя не повинні посіяти в нас розпач та зневіру. У важкі часи важливо знайти в собі сили для єднання - щоб перемогти, щоб зберегти свою віру і духовність. Сьогодні - час такого єднання заради України, заради благополуччя кожної родини, заради майбутнього наших дітей. 
Впевнений, що тепер, коли ми побачили перші паростки економічної стабілізації, коли з'явився шанс сформувати моральну владу, реалізувати потенціял українського народу і зробити прорив до світової цивілізації, ми повинні бути рішучими і послідовними. 
Історія вчить: щоб досягти великої мети, потрібно об'єднатися. Кожен громадянин має усвідомити, що неможливо досягти щастя, нехтуючи інтересами ближнього. Наше суспільство потребує соціяльної солідарности та взаємодопомоги. Межа між добром і злом проходить через серце кожного з нас. Щодня ми маємо робити вибір: служити справі милосердя й справедливости чи йти шляхом егоїзму і розбрату. 
Сучасна політика має бути моральною і відповідальною, забезпечувати рівність усіх перед законом, ґарантувати безпеку життя та захищати право власности. Переконаний, що в справедливому суспільстві не має бути бідности. Для мене знедолена людина - це глибокий душевний біль. Повернення соціяльних боргів, своєчасна виплата достойних пенсій і зарплат, підтримка багатодітних родин, дітей-сиріт та інвалідів - такими мають бути пріоритети народної влади. 
Досвід уряду, який я мав честь очолювати, довів, що вже перші економічно виважені кроки дають реальні результати. Подальші реформи повинні сприяти становленню ефективної економіки, яка дасть змогу кожному впевнено дивитись у завтрашній день. 
Прагнучи кращого майбутнього, ми не повинні забувати, хто ми є. Прикро, що пошук української мрії губиться в багаторічних дискусіях та мандрах по чужих світах. Справжні національні ідеали були і залишаються на власній Батьківщині. Адже на землі святителів і великомучеників не може бути вищих ідеалів, аніж Божі заповіді. На землі героїв та звитяжного козацтва не може бути іншого ладу, ніж суверенна держава вільних людей. 
Дії влади повинні бути прозорими і зрозумілими для кожного громадянина. Лише свобода слова, громадський контроль за всіма державними інститутами, вплив суспільства на прийняття політичних рішень можуть повернути довіру до влади. Відповідальною вона може стати лише за умови створення незалежного суду та утвердження принципу верховенства права. 
Відокремлення бізнесу від політики зробить неможливим використання державних посад для досягнення вузьких кланових інтересів. Дотримання єдиних для всіх економічних правил дасть змогу уникнути зловживань, розкрадання національного багатства і сприятиме конкурентному розвитку підприємництва. 
Така відкрита, зрозуміла і відповідальна політика поверне кожному громадянинові гідність і зробить нашу державу сильною. 
Вірю в щасливу долю України і хочу прискорити час, коли кожен українець з гордістю зможе сказати: \"Так, це - моя держава. Так, це - моя Україна!\" 
Я зробив свій вибір і приступаю до створення виборчого блоку \"Наша Україна\". 
З надією на підтримку, 
І6 липня, 2ООІ р. 
Ваш Віктор Ющенко