Віктор Ющенко: \"Про українську політичну кухню, де замовляються вбивства\"
З виступу на ранковому засіданні Верховної Ради 21 вересня 2004 року
Шановна президіє! Шановні народні депутати! 
Два останні тижні ряд українських політиків, журналістів розповідали, що треба їсти і що треба пити, щоб у цій країні вижити й не вмерти. 
Подивіться на моє обличчя, прислухайтеся до моєї дикції - це одна сота тої проблеми, яка в мене була. Подивіться добре, щоб і з вами цього не сталося. 
Я звертаюся до хлопців з Адміністрації Президента, які радять кожен шматочок сала запивати ста грамами горілки. Хлопці, не дивлячись на те, що ви в тому таборі, але той табір живе за такими принципами і за такою мораллю, що вас викинуть, як викинули Хорошковського, Волкова й десятки інших. І сто грамів за кожним шматочком сала вам не допоможуть. 
І мова, друзі, йде сьогодні не про кухню буквально - мова йде про українську політичну кухню, де замовляються вбивства, і тільки стоїть питання: яким чином? 
Ви пригадуєте, як у цьому залі в 1998 році ще ходив Вадим Петрович Гетьман, живий? Хто його вбив? Президент Кучма заявляв, що це справа його честі, що Генпрокурор дасть відповідь на питання, хто його вбив, проходить час - відповіді немає. В 1999 році тут ходив В'ячеслав Чорновіл, - хто його вбив КамАЗом? Ми начебто не знаємо... І в 2000 році на тому балконі сидів Ґонґадзе, вів політичний репортаж, - хто йому відрізав голову? Два з половиною роки тому в цьому залі Олег Олексенко ходив, - хто його отруїв? 
Не питайте, хто наступний. Наступним буде кожен із нас. І коли стоїть питання, як доля обійшла мене, - просто не та доза, не той час, і мої ангели тоді не спали. Оце мені допомогло втриматися за цей світ. 
І давайте зробимо два уроки. Урок номер один. Я би дуже хотів, друзі, щоб ми отримали відповідь правову, хто це зробив і хто цей убивця. Але ви добре знаєте, хто цей убивця. Убивця - це влада. І ніколи нинішній Генеральний прокурор не дасть відповіді про те, хто вбив Ґонґадзе, хто вбив Гетьмана, хто зробив замах на багатьох інших. І тому я був дуже здивований, коли дізнався, що Президент Кучма розпорядився відкрити кримінальну справу за фактом мого отруєння. Я не вірю цьому Генеральному прокурору. До чого вони домовилися? Ви задаєте питання - ті, на які не збираєтеся відповідати. 
Нам треба зробити політичний урок. А політичний урок, шановні друзі, полягає в тому, що... Леонід Макарович Кравчук пропонує стати на коліна перед українським народом. Кому треба стати, Леоніде Макаровичу? І треба довго стояти, щоб кожен із 47 мільйонів вибачив. Але я пропоную інше. Звертаюся до вас, мої дорогі народні депутати. Зробіть маленький подвиг, зараз, сьогодні, із цієї секунди. Хоча б на один сантиметр щодня вставайте з колін. Як встає аграрна фракція, як встає частина хлопців із НДП, як встає фракція \"Центр\". Вас тут набагато більше - здорових і відповідальних людей. Зробіть цей маленький подвиг заради України - і ви побачите демократичну країну з вільною і заможною людиною. Я просив би вас: не забудьте цього другого уроку, щоб він вас не догнав.