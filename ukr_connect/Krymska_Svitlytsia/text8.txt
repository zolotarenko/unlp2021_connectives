ПРО ЧОРНОБИЛЬЦІВ ПАМ’ЯТАЮТЬ?
26 КВІТНЯ - ДЕНЬ ЧОРНОБИЛЬСЬКОЇ ТРАГЕДІЇ В історії нашого народу безліч трагічних дат, спогад про які пронизує серце гострим болем. Одна з них - 26 квітня 1986 року, коли над квітучими садами України піднялася в небо радіаційна хмара з четвертого реактора Чорнобильської АЕС. Все більше часу нас віддаляє від дня Чорнобильської катастрофи, і з кожним роком залишається все менше безпосередніх учасників ліквідації цієї трагедії. Станом на 01.04.2008 на обліку в органах праці і соціального захисту Автономної Республіки Крим перебувають 8 602 потерпілі унаслідок Чорнобильської катастрофи. З них: інвалідів-чорнобильців – 1 102 особи, учасників ліквідації наслідків аварії на Чорнобильської АЕС – 2 956 осіб (ІІ і ІІІ категорії); потерпілих унаслідок Чорнобильської катастрофи – 2 157 осіб (ІІ і ІІІ категорії); удів – 155; 2 181 дитина, з них 8 дітей-інвалідів, інвалідність яких пов’язана з аварією на ЧАЕС; 11 дітей-сиріт. Гіркоту чорнобильського полину відчує на собі ще не одне покоління. Всі екологи і правозахисні організації Землі катастрофу на ЧАЕС визнали найбільшою катастрофою ХХ століття. Важкою ношею лягли на економіку України проблеми, породжені Чорнобильською катастрофою. Але найголовніше - проблема здоров’я людей, що відчули на собі дію радіації. Програма «Оздоровлення громадян, що постраждали внаслідок Чорнобильської катастрофи» містить у собі два розділи: одержання путівок на санаторно-курортне лікування громадянами даної категорії або, за їхнім бажанням, одержання компенсації вартості самостійного санаторно-курортного лікування. Законом України «Про Державний бюджет на 2008 р.» були внесені зміни й у статті Закону України «Про статус і соціальний захист громадян, що постраждали внаслідок Чорнобильської катастрофи»: ст. 20 - громадяни, віднесені до категорії І, мають право на позачергове щорічне одержання санаторно-курортної путівки або одержання компенсації вартості самостійного санаторно-курортного лікування; ст. 21 - громадяни, віднесені до категорії ІІ, мають право на чергове щорічне одержання санаторно-курортної путівки або путівки на відпочинок, або одержання компенсації вартості самостійного санаторно-курортного лікування; ст. 22 - громадяни, віднесені до категорії ІІІ, мають право на щорічне одержання пільгової санаторно-курортної путівки або путівки на відпочинок, або одержання компенсації вартості самостійного санаторно-курортного лікування; ст. 30 - діти, що мають статус потерпілих унаслідок Чорнобильської катастрофи, мають право на щорічне безкоштовне забезпечення санаторно-курортною путівкою. У випадку неможливості надання путівки виплачується компенсація вартості самостійного санаторно-курортного лікування. Порядок надання путівок, розмір і порядок виплати компенсації вартості самостійного санаторно-курортного лікування за наведеними вище статтями визначається Кабінетом Міністрів України. З огляду на зміни, внесені в статті Закону, планується внесення зміни в п. 8 Постанови Кабінету Міністрів України від 16 травня 2000 р.№ 800 «Про тлумачення Положення про організацію оздоровлення громадян, що постраждали внаслідок Чорнобильської катастрофи». На підставі щорічної диспансеризації громадяни, що постраждали внаслідок Чорнобильської катастрофи, надають у органи праці і соціального захисту населення по місцю реєстрації до 15 жовтня поточного року довідкуФ 070-0 і пишуть заяву на виділення їм санаторно-курортної путівки в наступному році. Громадяни, що подавали заяву і форму 070-0, але не були забезпечені санаторно-курортними путівками в поточному році і пройшли самостійно санаторно-курортне лікування, пишуть заяву на виплату їм компенсації за самостійне санаторно-курортне лікування з поданням підтверджуючих документів. Хочеться зазначити, що самостійне санаторно-курортне лікування - це коли людина сама купує путівку, а не доплачує за путівку, отриману по іншому відомству. Відповідно до Державного бюджету України на 2008 рік головним розпорядником коштів за даною програмою визначене Міністерство праці і соціальної політики України. Міністерство праці і соціальної політики АРК буде одержувати готові путівки і розподіляти їх по регіонах автономії пропорційно кількості поданих заяв. У першу чергу в 2008 році будуть забезпечуватися путівками діти-інваліди, у яких захворювання пов’язане з наслідками аварії на ЧАЕС, діти-сироти, діти диспансерної групи, а також громадяни, що мають першу категорію пільг. За станом на 01.04.2008 р. Міністерством праці і соціальної політики АРК для санаторно-курортного лікування громадян, що мають статус потерпілих унаслідок Чорнобильської катастрофи, було отримано і використано сімнадцять дитячих путівок у санаторій «Таврида» (Євпаторія) і тридцять шість дорослих, з них: тридцять путівок у санаторій «Феміда» (Євпаторія), п’ять путівок в санаторій «Маяк» (Євпаторія) й одна путівка в санаторій «Гірський» (Ялта). У законодавчих актах України 2008 року є зміни щодо виплат стипендій учням професійно-технічних закладів і студентам вищих навчальних закладів, які мають статус потерпілих унаслідок Чорнобильської катастрофи. Виплата підвищеної стипендії проводиться в порядку, встановленому Постановою Кабінету Міністрів України від 05.03.2008 № 165 «Деякі питання стипендіального забезпечення». Додаткова стипендія виплачується в сумі: учням - 130 грн.; студентам навчальних закладів І - ІІ рівня акредитації - 150 грн.; студентам навчальних закладів ІІІ - IV рівня акредитації - 170 грн. Наказом Міністерства праці і соціальної політики України від 06.02.2008 № 29 «Про встановлення розмірів грошової компенсації вартості продуктів харчування громадян, що постраждали внаслідок Чорнобильської катастрофи, на 2008 рік» затверджений розмір грошової компенсації вартості продуктів харчування для громадян, віднесених до категорії І - 276 грн.; категорії ІІ - 138 грн. На сьогоднішній день успішно працює створена з ініціативи міністерства республіканська комісія з вирішення питань, пов’язаних з видачею посвідчень громадянам, що постраждали внаслідок аварії на ЧАЕС, що дозволяє реалізовувати принципи законності, відкритості, публічності й оперативності в розгляді питань, пов’язаних з встановленням статусу громадянам, потерпілим внаслідок Чорнобильської катастрофи. Підготувала Тамара СОЛОВЕЙ.
МАСШТАБИ КАТАСТРОФИ ПРИХОВУЮТЬСЯ Й ДОСІ Істинні наслідки Чорнобильської катастрофи, як і раніше, приховуються, вважає член-кореспондент Національної академії наук Росії, професор-еколог Олексій Яблоков, повідомляє власний кореспондент УКРІНФОРМу у РФ. «Чорнобиль - це не тільки технологічна і медична проблема, але і етична, адже істинні її масштаби досі приховуються, людей продовжують обманювати, причому це йде не тільки на національних рівнях, але і на рівні ВООЗ (Всесвітня організація охорони здоров’я)», - стверджує він в інтерв’ю російським ЗМІ. Вчений вважає, що ситуація із замовчуванням істинних масштабів трагедії багато у чому пов’язана з тим, що ВООЗ у 1959 році підписала договір з МАГАТЕ, за яким «вона нічого не може говорити з атомної енергії без узгодження з цією організацією». «Це фактично порушення клятви Гіппократа - звідси і уявна мала кількість смертей. Адже на території Росії, України та Білорусії випало тільки 43% радіонуклідів, тому забруднені місця є і у Швейцарії, Швеції, Норвегії, інших європейських країнах», - сказав О. Яблоков. За його інформацією, офіційні дані свідчать тільки про 4-9 тис. додаткових смертей від раку внаслідок Чорнобильської катастрофи. «Але наші розрахунки показують, що тільки за перші 15 років (після аварії) близько 900 тис. осіб померло внаслідок впливу радіації», - відмітив О. Яблоков. За його оцінкою, вплив радіації відчуватимуть ще сім поколінь людей. * * * Ліквідатори аварії на Чорнобильській АЕС заявляють про грубі порушення їхніх законних прав. Як відзначив 18 квітня на прес-конференції в УКРІНФОРМі один з керівників Всеукраїнської Чорнобильської народної партії Микола Ісаєв, в державному бюджеті на 2008 рік передбачено істотне звуження існуючих прав і свобод громадян, які потерпіли від наслідків Чорнобильської катастрофи і які мають статус ліквідатора. М. Ісаєв відзначив, що нині так звані чорнобильські програми фінансуються тільки на 7 відсотків від необхідного. «Пенсії інвалідів Чорнобиля нині значно менші, ніж пенсії, які нараховуються згідно із законом про загальнообов’язкове державне пенсійне страхування. Гострим залишається питання забезпечення ліками хворих на амбулаторному лікуванні. На фінансування одного хворого в середньому передбачено лише 3 гривні на місяць», - сказав він.Разючим контрастом є фінансування медичних закладів для народних депутатів, державних діячів і для чорнобильців. За його словами, на одну тільки елітарну лікарню «Феофанія» виділено з бюджету понад 200 мільйонів гривень (40 млн. дол.), а на лікування 2,64 мільйона потерпілих від наслідків аварії на ЧАЕС - лише 42 мільйони (8,4 млн. дол.).