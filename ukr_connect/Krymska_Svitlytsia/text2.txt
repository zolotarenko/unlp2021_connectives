Євген Стахів: «КРИМСЬКИЙ РІЙ» Я ЗАСТАВ ЩЕ В КРИВОМУ РОЗІ, ВОСЕНИ 1941-го...
ІСТОРІЯ І СУЧАСНІСТЬ
Нещодавно телефонував приятель і повідомив, що мене хоче бачити колишній підпільник Євген Стахів. Часто жартома називаємо його з друзями «молодогвардійцем». Не тільки тому, що Фадєєв умудрився «втиснути» його у свій роман. Молодою й досі залишається душа підпільника. Хоче, ой як хоче Євген Стахів, щоб Україна, за яку він усе своє життя боровся, стала, нарешті, і по-справжньому вільною, і процвітаючою, і демократичною. Тому і їздить сюди, намагаючись «підгадати» поїздку під якусь важливу дату.
Коли пан Євген з’являється у Львові, то телефонує сталому колу своїх давніх друзів. Чому я туди входжу - можу лише здогадуватися. Напевно тому, що він усвідомлює важливість для України такого регіону, як Крим. А ще - Донбасу. У Донбас неодмінно їздить (з нього, власне кажучи, і розпочинає кожне своє перебування в Україні), а про Крим детально розпитує. Вважає, що львівський корпункт «Кримської світлиці» повинен дати вичерпні відповіді на усі його запитання.
А оскільки я «вичерпністю» похвалитися не можу, то намагаюся більше розпитувати сам:
- Пане Євгене, напевно, ви і цього разу розпочали з Донбасу. Розумію, що тягне в місця, де проходила «буремна юність». Мабуть, для вас це ностальгійна поїздка, а для журналістів, які з вами спілкуються, - винятково інформаційна. Адже так цікаво порівняти ваші враження про Донбас воєнного періоду, початку незалежності і наших днів...
- Ну, тоді в 1941 році мені цікавіше було порівнювати Донбас і Галичину. А особливо людей, які мешкали в цих, найбільш віддалених один від одного регіонах України. Звичайно, не можна було порівнювати галицький діалект з тією мовою, якою розмовляли на Донбасі. Це була перша відмінність. Друге, що кинулося мені у вічі, - галицькі українці значно краще знали історію України. А донецькі вже почали її забувати, тобто ставали поступово «радянськими людьми». І мова українська там поволі відступала...
В Ясинуватій я деякий час жив у родині вчителів. Вдома діти розмовляли російською, але казали: «Мы говорим - по-ясиноватски!» Оце й був той донбаський діалект. Але й україномовних ще було багато. Наприклад, у Слов’янській «Просвіті» тоді було 200 чоловік! Вони і у себе вдома розмовляли українською. Чимало україномовних було в Краматорську. А про селах - то майже всі розмовляли українською!
Але відмінність з Галичиною все одно була. Я помітив, що українці Донбасу завжди співають сумні пісні... Слухав і думав: «Оце і є доля українського народу»...
- Щось можете пригадати?
- Ну, так відразу важко. Ось, скажімо, «Я бачив, як вітер березу ломив...». Або про те, як стрілець убив серну. І всі тоді знали ці пісні, всі підспівували! Але це були пісні недолі. Галичани співали веселіші пісні, а часом і бойові. Націоналістичні пісні завжди піднімали дух, а на Сході їх не знали. В цьому також була різниця.
І все ж відчувалося, що
Україна ще не вмерла в душах багатьох людей. Якось в Луганську пішов до цирку. Факір показував різні фокуси: то голуба витягував з порожньої скриньки, то склянку, то ще щось. А в кінці витягнув хоруговку синьо-жовтого кольору. Мене це дуже потішило тоді: отже, Луганськ не безнадійний!
- Ви, як керівник підпілля, могли якось впливати на ситуацію?
- Міг. Коли німці прорвали фронт і почали наступ на Кавказ, я зрозумів, що час вирушати до Луганська. Адже чим раніше буде організоване підпілля, тим легше буде мати вплив на громадське життя міста.
Якось я потрапив на учительські збори. В залі було дуже багато людей - може, чоловік двісті - і всі дискутували: якою мовою проводити навчання - російською чи українською? Я попросив слова, відрекомендувавшись кореспондентом газети. Сказав так: «Є указ, виданий німецькою владою, що в Україні мусить бути українська мова, а поза її межами - російська».
Тоді головуючий питає залу: «То яку ви хочете мову?» Майже всі проголосували за українську.
- Отже, головна задача націоналіста - з’явитися в певний час у потрібному місці?
- Саме так. На тих зборах я познайомився з професором Бернацьким, автором підручника з мовознавства. Побував у нього вдома, зрозумів, що це патріотична родина. Від них я почув, що в Луганську видається російськомовна газета «Вести». Запитав у професора - чи він хоче бути редактором? «Зможу» - відповідає. Тоді ми прийшли в редакцію газети «Вести». Кажу редактору: «Чому виходите російською мовою? На Україні тепер всі газети українські (і показав йому декілька газет, що мав із собою) - бачите? Йдіть собі геть. Пан Бернацький буде редактором, і газета віднині буде українською!»
Той пан пішов, а Бернацький став редактором.
- Отже, часом і волюнтаристські рішення (цілком у дусі Дмитра Донцова) виправдовували себе. Боюся, що у нинішньому Донбасі мовне питання так легко, «наскоком» не вирішиться.
- Так, Донбас уже став іншим. Власне, «іншим» він став відразу після повернення Червоної Армії. Органами НКВС тоді було заарештовано понад 800 українських підпільників та членів їхніх родин. Але не можу сказати, що все українське життя в цьому регіоні завмерло. Коли мене у цьому році зустрічали в Донецьку, то майже всі розмовляли зі мною українською мовою. Повезли мене і до ліцею. Там теж дуже тепло зустрічали мене. Половина хлопців і абсолютно всі дівчата були у вишиванках! І, звичайно ж, добре розмовляли українською.
Але я не міг не помітити, що найбільшу вагу на Донбасі має Партія регіонів. Скрізь портрети Януковича і його соратників, гасла, серед яких найчастіше зустрічається слово «Стабільність». І намети - дуже багато наметів від НУНС і від БЮТу. А якщо й бачив, то... без людей. Тоді як «регіонали» активно вели свою пропаганду.
- Пане Євгене, дехто з молодих кримчан цікавиться ОУНівським підпіллям у Криму. Ви чи не єдиний живий свідок, який спілкувався з кримськими підпільниками...
- Не так вже й багато я можу розповісти про кримське підпілля... Скажу лише, що хлопців з «кримського рою» я
вперше побачив у Кривому Розі восени 1941 року. Якщо мені не зраджує пам’ять, це могло бути десь між 5 і 25 вересня. Бо саме в ці дні я жив у Кривому Розі.
- Скільки їх було, які вони були?
- Це були молоді хлопці, десь сім чи вісім чоловік. Усі добровольці.
- Звідки вони були родом?
- О-о, цього я не знаю. У нас була сувора конспірація, і ми ніколи не розпитували зайвого. Про те, хто є звідки, я міг знати лише тоді, коли знав людину до війни. Або коли вона сама про це розповість. Знаю тільки, що всі оці хлопці були з Галичини. В Криму ще тоді була Червона Армія, і вони чекали нагоди переправитись через Сиваш. Настроєні були рішуче, як і всі ми на той час.
- Їм вдалося потрапити до Криму?
- Лише частині людей. Лобака і Бардеховського німці заарештували і розстріляли в Джанкої. До речі, родичі Лобака вже в роки Незалежності розпитували мене про його долю. А що я міг їм розповісти? Після Кривого Рогу я вирушив на Донбас, а з тими хлопцями більше не бачився. Знаю лише, що Бардеховський був зовсім молодим хлопцем, мав десь 19 років. А Лобак був трішки старшим.
- А ви особисто бували в Криму?
- Так, я був у Сімферополі приблизно в січні 1943 року. Їхав з Дніпропетровська за наказом Василя Кука. Треба було відновити втрачені зв’язки. Приїхав на конспіративну квартиру і довго говорив з Янцишиним, провідником тієї групи. Звернув увагу на те, що останній перебуває у глибокій депресії...
- З чим це було пов’язано?
- Він болісно переживав втрату хлопців та й не бачив, як мені здалося, перспектив для роботи в Криму. Я розповів про це Василеві Куку і той дозволив Янцишину повернутися в Галичину. На його місце згодом приїхала Катерина Мешко.
- Як вона впоралася з роботою?
- Катерина була активнішою; мені здалося, що вона, «східнячка», краще дає собі раду в Криму, аніж галичанин Янцишин. Інколи вона зустрічалася з людьми у німецькій уніформі. Це були галичани, члени ОУН, які працювали перекладачами у німців. Вони вільно пересувалися по Криму, зустрічалися з місцевими українцями, з’ясовували їхні настрої, вели обережну агітацію. Таких довірених людей у неї було п’ять чи шість чоловік.
- Катерина не була родичкою відомої Оксани Мешко?
- Це рідні сестри. Оксана діяла в Києві. До речі, це вона пізніше була однією з тих, хто організував Українську Гельсінську Спілку.
- Я зрозумів, що вони «східнячки»?
- Так, родом, якщо не помиляюсь, з Дніпропетровська.
- Про Катерину Мешко ви розповідаєте в деталях. Отже, були в Криму повторно, вже після переїзду Янцишина в Галичину?
- Вдруге в Криму я побував в тому ж 1943 році. Якщо не помиляюся, це було в липні. До цих пір пам’ятаю жахливу спеку... Їхав я на контакт з Катериною Мешко. Віз листівки, літературу, нові інструкції
- Яким вам тоді запам’ятався Крим? Що вам тоді підказувала інтуїція підпільника - чи реально було «збурити» кримське українство? Знаю, що при німцях діяло дві українські школи: в Сімферополі і Севастополі.
- Мені дуже важко відповісти на це запитання, адже я перший раз був у Криму три - чотири дні і вдруге - приблизно стільки ж... Я пробував аналізувати, ще взимку дивлячись на Янцишина. Це була молода людина, яка в Крим поїхала добровільно і була настроєна на активну роботу. Чому у нього була така депресія? Мабуть, з його точки зору, підпільна робота в Криму була приречена на невдачу. Або ж на дуже й дуже скромний результат...
- Отже, підняти кримське українство було нереально?
- Незважаючи на активну роботу Катерини Мешко (не знаю, чи відкриті українські школи - це її заслуга чи когось іншого), враження було таке, що навіть працюючи дуже багато, зробити можна дуже мало... На Донбасі можна було голосно говорити з людьми, агітуючи за вільну Україну. І нас слухали не лише етнічні українці, але й росіяни, татари, греки... Вони готові були жити в незалежній Україні! Єдиною їхньою умовою було те, що Україна має бути демократичною державою. В Криму ж ситуація була зовсім іншою. Можна було вести антинімецьку пропаганду, але дуже складно агітувати за Україну.
- А хіба провід ОУН не знав цієї специфіки? Адже Донбас, попри його зросійщеність, принаймні був частиною Радянської України. А Крим до війни належав до Російської Федерації.
- Ну, цей радянський поділ на республіки, зроблений більшовиками, нас менше всього цікавив. Крим ми сприймали як регіон розселення українців і готові були їх згуртувати і захищати.
- А кримські татари? Вони ж, певно, мріяли про свою незалежну державу? Чи погодились би вони жити в складі незалежної України?
- Цього ми не знали, і в першу чергу думали про українців. Але була надія, що час підкаже - як діяти, з ким і про що домовлятись. Була надія на порозуміння, одним словом.
- Трішки авантюрною була ця виправа націоналістів до Криму... «На авось» - як кажуть росіяни...
- Але ще легковажнішою є нинішня політика України стосовно Криму. Тепер півострів належить їй, але вона нічого не робить для того, щоб підтримати місцеве патріотичне українство. Мене дивує те, що багато місцевих українців є не лише проросійськими, але й... підтримують комуністів!
Тож невже справжніми патріотами України є лише кримські татари?
Сергій ЛАЩЕНКО.
м. Львів.