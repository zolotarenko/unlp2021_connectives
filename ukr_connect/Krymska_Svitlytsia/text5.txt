«СВІТЛИЧАНСЬКА» ЧОТА У ТИШКОВИЧАХ
Сергій ЛАЩЕНКО.
«Кримська світлиця» у Західному регіоні поширюється, спираючись на ті ж засади, на яких колись сформувалася героїчна УПА. Ось вони: патріотизм, жертовність, наполегливість. Можна констатувати, що й відкритість, щирість, толерантність допомагають залучити до читацького активу людей, які, здавалося б, зовсім не зобов’язані передплачувати і популяризувати у своїх краях кримську газету. Але ж роблять це!
Якщо мова про УПА, то й бойові одиниці такі ж: курені, сотні, чоти, рої… Може, й постануть у найближчому майбутньому Червоноградський та Соснівський курені, діятиме активно Стрийська сотня... Колись із подивом дізнався, що маємо у Стрию аж 32 передплатники!
Цілком кримський показник. Може, навіть не в кожному кримському райцентрі є така «світличанська» громада. Думаю, що колись Михайло Зеленчук, керівник всеукраїнської ветеранської організації ОУН-УПА посприяв з агітацією у важкі для «Кримської світлиці» 2005-2006 роки.
Сьогодні не можу не згадати невелике село Тишковичі, що знаходиться на польсько-українському кордоні. Лише 100 дворів у селі, але послухати мене, власкора «КС», зібралося аж вісім чоловік у гостинному обійсті Грицин.
До речі, окремі публікації знаходять і більшу аудиторію, - щось люди копіюють на ксероксі, поширюють серед знайомих. Буває, що саме звідси якась публікація мандрує аж до Криму і саме там знаходить свого читача.
Серцем і «мотором» тишковицької «світличанської» громади є Ольга Грицина – колись я назвав її «донькою українського Карбишева». Адже її батько, патріот і правдолюб з тієї когорти, яка в Україні суттєво порідшала у післявоєнні роки, зазнав у таборах ГУЛАГу такої ж кари від «ідейних» беріївців, що й мужній російський генерал у німецькому полоні.
Ольга Степанівна, як може, продовжує батьківську справу. Приємно, що у всьому вона може спертися на свого чоловіка – Геннадія Івановича Грицину, простого сільського лікаря, надзвичайно щиру, добру людину, шановану у селі. Саме вони спробували організувати масову передплату у Тишковичах, навколишніх селах і серед працівників Хідновицького газопромислу у 2006 році. І це давало свій результат! Коли «Кримська світлиця» перебивалася з хліба на воду, ці щирі галичани фактично послали сигнал Києву: така газета Україні потрібна!
Інколи нас звинувачують у ЗМІ, що ми не наступаємо, а ведемо лише «оборонні бої», захищаючи позиції українства. По-перше, тут нема нічого ганебного: якщо повстанська сотня зайняла якусь висотку і героїчно стримує наступ ворожих дивізій, то це не так вже й погано. Просто мудрий генерал вчасно надіслав би підкріплення. По-друге, не завжди обороняємося, часом і контратакуємо…
Інколи мені здається, що «Кримська світлиця» є чи не єдиною газетою, яка по-доброму «провокує» галичан на солідарність. Бо партії і релігійні конфесії лише розколюють галицький електорат, а «Світлиця» допомагає плекати той місіонерський дух у галицькому середовищі, який існував наприкінці вісімдесятих-на початку дев’яностих років. Може, тому, що з кримського питання у нас панує консенсус? В усякому випадку, тут нікого не треба переконувати в тому, що кримському українству необхідна підтримка. У першу чергу нам ідуть назустріч найактивніші, найпорядніші люди. Цього разу я познайомився у Тишковичах із колишнім міліціонером (представником рідкісної категорії «ментів-правдолюбів») Ярославом Курилом. Свого часу він щось пробував змінити в діяльності МВС – звичайно, на своєму рівні, але згодом зрозумів, що не спрацюється з начальством і покинув службу в органах. Зате є активістом УНП, тому ми з ним багато говорили про ситуацію у державі. Подякував я панові Курилу за те, що передплачує «Кримську світлицю» і завжди готовий сказати про неї добре слово людям.
До речі, його рідний брат Степан Сильвестрович передплачує два примірники газети – один для себе, а один - для популяризації. Нашою постійною читачкою є і завідувачка бібліотеки Марія Миколаївна Базукіна – вона завідує в селі Народним домом. Як бачимо, все це сільська еліта, саме тому ми знаходимо з їхнього боку найбільше розуміння. Забув сказати, що Марія Миколаївна керує ще й сільським хором «Народні джерела», який виступає і в області, і на Східній Україні. Отже, це наші потенційні популяризатори.
Зазначу, що «Кримську світлицю» читають не лише галичани з діда-прадіда. Скажімо, чоловік Марії Базукіної родом з Миколаївської області, Любов Михайлівна Габова – взагалі росіянка, перм’ячка, але тут стала матір’ю семи чудових дітей, а сама не те, що говорить, але й вже думає по-українськи. Зрештою, і в жилах Геннадія Івановича Грицини тече російська дворянська кров.
Проте, Галичина – вона і є Галичина: тут люди швидко, а головне, безболісно інтегруються в українську культуру. Та ще й допомагають це зробити іншим.
Найбільше робить, мабуть, Ольга Степанівна Грицина. Не знаю, як вона справляється з листуванням, адже її респонденти живуть по всій Україні! Листується і з кримчанами, скажімо, з родиною Аметових, Мустафаєвих тощо. На стіні у неї досі висить кримськотатарський календар за 2007 рік – не знімає, бо це сувенір, частинка Криму… Побачив і словник кримськотатарської мови на столі – розповідає, що з’явився він після того, як у «Кримську світлицю» написав Ахтем Алієв. Ахтем-ага пообіцяв вивчити українську у шістдесятилітньому віці! А Ольга Степанівна побувала у Криму в червні минулого року, думала, що словник знадобиться. Це був би і прояв солідарності!
На жаль, на Південному узбережжі Криму кримських татар не густо, більшість спілкується на «общепонятном». А треба ж щось змінювати! І українська, і кримськотатарська мови мають право на існування.
Ольга Степанівна що може, те й робить у цьому напрямку. Красномовними є її листи, а ще більше – справи. Вони з Геннадієм Івановичем чудово доповнюють одне одного! Називаю їх «меценатами» попри те, що далеко не мільйонери. Щедро діляться не лише своїми грошима (нещодавно лише на пересилання книжок до Криму витратили 60 гривень), але й вільним часом. А це неабияка цінність у селі, де кожен виживає лише за рахунок власного городу і саду.
Чомусь подумалося: усі говорять про кризу, а для цього подружжя ніби й кризи немає – на добрі справи і час, і гроші завжди знаходяться. Війна теж була кризою, але скільки було здійснено духовних подвигів! Ось і я маю честь вже не перший рік бути свідком безперервного подвигу, здійснюваного у мирний час родиною Грицин.
Процитую уривок з листа кримчанки Ольги Аметової: «…З підручниками складно. Часто доводиться телефонувати до інших шкіл. Якщо й дістаємо щось, то лише на один рік, а потім треба повертати, бо це ж матеріальна відповідальність! А наступного року доводиться шукати інших партнерів. Так було у минулому році – проблеми в українських класах, не було ні «Читанки», ні «Рідної мови…».
Звичайно, у таких випадках тишковичани намагаються допомогти. На жаль, не можуть вплинути на політичну ситуацію в АРК, на морально-психологічний клімат. Про ці проблеми свідчить інший кримський лист: «Ми раді, що наші діти отримали підручники з математики. Сердечно дякуємо! У нас все добре. Частина вчителів готується до свята Ураза Байрам. Закінчується священний місяць Рамадан. Люди прибирають свої оселі. Сьогодні ми були на базарі, закупили продуктів, взяли трохи солодощів для дітей, які прийдуть нас привітати.
На жаль, місцевий наш уряд не знайшов слів для привітання мусульман. Суботня судацька газета усіма кольорами райдуг вітає людей з найрізноманітнішими святами, крім цього. Не за себе прикро, а за людей. Адже немає взаємності, розуміння…».
Чим тут можуть зарадити Грицини та їхні односельці? Хіба що поспівчувають… Але часом і співчуття виявляється не зайвим! Самі ж тишковичани радіють, коли чують слова подяки: «Була нестача підручників. На початку цього навчального року нашими шкільними проблемами перейнялися чудові люди, не байдужі до всього українського, до долі інших людей. Живуть вони далеко від Криму, але, незважаючи на відстань, змогли зробити багато добра…». Це уривок з листа директора Грушівської загальноосвітньої школи м. Судака Галини Мустафаєвої, надрукованого в «КС» від 14 листопада 2008 року. Пані Мустафаєва дякує учням та вчителям шкіл Мостиського району, називає і прізвища львів’ян.
А Геннадій Іванович Грицина «розшифровує» деталі:
- Першими на наш заклик відгукнулися директор і педколектив Поповицької школи, Мишлятицької, Хідновицької. А потім допомагали й інші школи Мостиського району. Якщо можна, згадайте про це у статті…
Що ж, із задоволенням виконую це прохання сільського лікаря і нашого давнього читача. Для того ж і приїхав у Тишковичі, відклавши заплановані у Львові справи. Адже суспільство повинно знати своїх героїв!
Тишковичі – Львів.