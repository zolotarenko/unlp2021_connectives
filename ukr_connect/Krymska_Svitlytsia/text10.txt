ДОКУМЕНТОВАНА ІСТОРІЯ
35 років тому в Канаді з’явився перший том видавництва “Літопису УПА” – серії книг, у якій публікуються документи і матеріали з історії УПА та Збройного підпілля ОУН. Початок цьому виданню дали колишні вояки УПА, які в результаті Великого рейду 1947 - 1949 рр. опинилися в Західній Європі, а опісля в Північній Америці. “Літопис УПА” – це спільне видання Об’єднання колишніх Вояків УПА США і Канади та Товариства колишніх Вояків УПА ім. ген. Тараса Чупринки в США і Канаді. Від початку заснування видавництва вийшли 67 томів у трьох серіях. До друку готуються також подальші книги.
Перша серія (так звана “канадська”, або основна) налічує 46 томів. Вона базується на дoкументах, що їх рейдуючі частини або спецкур’єри переправили з України на Захід. Це переважно підпільні документи. Більшість із них походить з Архіву ЗП УГВР. Винятком є три томи німецьких документів, один том польських і радянських документів і том документів, які стосуються Кирила Осьмака, Президента УГВР. Три останні томи – 43, 44 та
46-й укладені на основі знайденого під землею в 2004 році підпільного архіву в с. Озерна Тернопільської області. Другою організацією, яка мала багато документів підпілля була ЗЧ ОУН, але з різних причин “Літопис УПА” мав доступ лише до поодиноких документів цієї збірки. Усі намагання налагодити співпрацю з отаманом Тарасом Бульбою-“Боровцем” та ОУН (М) не мали успіху.
Друга серія, або нова київська (започаткована в 1995 р.), нараховує 11 опублікованих томів, інші перебувають на різних стадіях підготовки. Вона охоплює тільки документи з архівів України. Серед них є як підпільні, так і радянські документи, що походять з архівів ЦК КПУ (тепер ЦДАГОУ), Жовтневої Революції (тепер ЦДАВОУ) та КГБ (тепер СБУ). Багато таких матеріалів знаходиться у різних обласних архівах. Серія виходить під грифом не лише “Літопису УПА”, але й Інституту української археографії ім. М. С. Грушевського, Національної академії наук України, Державного комітету архівів України та Архіву СБУ. Тому книги вміщено також на офіційній веб-сторінці Державного комітету архівів України.
Третя серія “Бібліотека” (заснована у 2000 р.) подає аналітичні розвідки та спогади, хоча спогади друкувались і в першій серії. У рамках серії вийшло 9 томів, ще декілька готуються до друку.
Крім власних книг, “Літопис УПА” допоміг побачити світ книжці д-ра Євгена Місила “Повстанські могили”, чотиритомному (перевиданому і доповненому) зібранню творів Володимира Макара “Спомини і роздуми” та англомовній праці “Політична думка українського підпілля 1943 – 1951”, випущеній у 1986 році Канадським інститутом українських студій (КІУС). Деякі матеріали цих видань походять зі Збірки Петра Й. Потічного про підпільну та протипідпільну боротьбу в Україні – архіву “Літопису УПА” при Торонтському університеті. У цій збірці знаходиться також повний архів Внутрішніх військ українського округу 1944 – 1954 років (понад 150 000 сторінок документів), частини яких вели боротьбу проти підпілля протягом цього часу, та інші матеріали з архівів Росії та України. Електронний опис видань “Літопису” можна знайти на веб-сторінці www.litopysupa.com, де до кожного тому, за винятком найновіших, подано вступні статті та резюме англійською мовою.
Оскільки щоразу в Україні та інших країнах стають все більш доступними важливі архівні документи про Визвольні змагання минулого століття, на їх основі готуються до друку вісім наступних томів, зокрема три томи Основної серії, два томи Нової (Київської) серії, три томи в серії Бібліотека, в томі книга про Підпільну пошту України (вона має зацікавити і філателістів), книга, присвячена ВО “Буг”, та багато інших.
Видавництво “Літопис УПА” встигло за свою історію зробити чимало. Зібрано багато документів і матеріалів, які становлять інтерес як для дослідників, так і для ширшого кола читачів. Вартість проекту чимала. Всі гроші надійшли від Української Громади у формі фундацій та пожертв, яка доцінює потрібність такого видання. Колектив “Літопису УПА” працює безкоштовно на громадських засадах і оплачує тільки друкарські роботи. Цей факт допомагає зрозуміти, чому горстці колишніх вояків УПА вдається забезпечити постійний ріст Видавництва й продовження цієї важливої праці.
