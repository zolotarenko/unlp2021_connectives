ЗЕМЛЯ І ЛЮДИ
Президент України Віктор Ющенко рекомендує Генеральному прокурору провести першочергові перевірки дотримання земельного законодавства у Києві, Київській області та Криму. Про це йдеться у листі Президента до Генпрокурора Олександра Медведька. У документі Віктор Ющенко звертає увагу на «масові порушення земельного законодавства, відсутність реальної відповідальності посадових осіб за прийняті незаконні рішення, безкарність замовників та організаторів злочинних схем у земельній сфері». «Організувати відповідні перевірки за участю представників правоохоронних органів, центральних та місцевих органів виконавчої влади, за результатами яких притягнути винних осіб до відповідальності», - говориться у листі. Про результати цієї роботи Генеральна прокуратура має повідомити Президенту до 31 березня 2008 року. При цьому Президент посилається на матеріали Комісії з опрацювання та комплексного вирішення питань реалізації державної політики у сфері раціонального використання та охорони земель. Цей орган, зокрема, вивчав додержання земельного законодавства та прав громадян у цій сфері у Криму, Київській, Львівській, Харківській областях та місті Києві. Президент України Віктор Ющенко переконаний, що для відродження українського села найголовнішою умовою є скасування мораторію на продаж землі. Про це він заявив, відповідаючи на запитання під час підсумкової річної прес-конференції «Національні пріоритети». «Потрібно зняти мораторій на продаж землі. Це - середньовіччя. Необхідно дати можливість всім власникам земельних паїв самостійно розпоряджатися своїми наділами», - сказав В. Ющенко. Він переконаний, що це - найважливіша умова відродження українського села. «Дві третини фінансів, що приходять у сільське господарство будь-якої розвиненої країни, є іпотечними. Вони надаються під низькі відсотки, бо мають у заставі найліквідніший товар у світі - землю», - наголосив Глава держави. Він рішуче відкинув звинувачення щодо можливих незаконних оборудок із землею після скасування мораторію на її продаж. «Усі загрозливі моменти можна передбачити на законодавчому рівні. Це стосується заборони на зміну призначення сільськогосподарських земель, їх продажу іноземцям тощо», - зазначив В. Ющенко. Він підкреслив, що протягом 2008 року потрібно створити відповідну нормативно-правову базу і з початку 2009 року скасувати мораторій на продаж землі. Крім цього, Глава держави торкнувся питань медичного та пенсійного забезпечення на селі, стану сільської освіти. Він підкреслив необхідність передбачити в бюджеті стимулюючі статті для залучення в села молодих лікарів та вчителів, фахівців інших спеціальностей. Прем’єр-міністр України Юлія Тимошенко вважає, що закони, які регулюють ринок землі в Україні, повинні бути прийняті в першу чергу. Про це вона сказала під час прямого ефіру в програмі «Я так думаю» на телеканалі «1+1». Відповідаючи на запитання про перспективи зняття мораторію на продаж землі сільськогосподарського призначення, керівник уряду відповіла: «Це той випадок, коли є дві правди. З одного боку не можна зняти мораторій на продаж сільгоспземель, поки не існує фактично жодного потрібного закону, що створює ринок землі. Як землю можна зараз зробити товаром? Щоб розкупили, як колись ваучери за безцінь, і потім на вторинному ринку продавали за мільярди?» «Немає ринку землі, він не створений. А з іншого боку існує тіньовий ринок сільгоспземель», - додала Юлія Тимошенко. «Сьогодні сільськогосподарські землі змінюють цільове призначення й практично продаються у тіньовому режимі. Потрібно якнайшвидше приймати всі необхідні закони для формування ринку землі. Держава повинна врегулювати відносини між власником земельного паю й орендарем. Землею повинні володіти громадяни України, які живуть і працюють на цій землі», - наголосила Прем’єр-міністр.«Ми продовжуватимемо мораторій на продаж сільгоспземель доти, поки не створимо нормальне законодавче забезпечення цього процесу», - сказала керівник уряду.
ДУХОВНИЙ ЗВ’ЯЗОК ІЗ ЗЕМЛЕЮ
ЗЕМЛЯ з прадавніх часів відігравала найвизначнішу роль у життєдіяльності наших пращурів-праукраїнців. Українці становлять автохтонний етнос, що тисячоліттями перебував на тих самих землях, і землеробство було головним його заняттям. Рільництво на цих землях мало свої особливості, які визначають феномен українського землеробства. Міцним і багатогранним, зокрема духовним, був зв’язок українців із землею. Історик і соціолог В’ячеслав Липинський стверджував, що «любов до землі є основною динамічною силою як української, так і всіх осілих націй». Він називав любов до землі однією з характерних рис українського світогляду. Українському селянинові завжди було притаманне особливо дбайливе, доброчесне ставлення до землі. Обробіток її супроводжувався численними засторогами і обрядами, пов’язаними великою мірою з природними циклами, із сільськогосподарським календарем. Українці ніколи не завойовували чужих земель, всю енергію вкладали у плекання своєї рідної. Численні покоління вдосконалювали землю, нарощуючи багаті ґрунти, що згодом стали унікальним набутком української агрокультури. Саме з праці на землі та бажання підтримувати і збільшувати її родючість виростало прагнення пізнавати процеси, які відбуваються у природі. Викристалізувався тисячолітній досвід у пізнанні її законів, циклів. Український землероб діяв так, щоб не порушувати внутрішньої рівноваги, ритмічності, гармонії в природі. Українці, що працювали на землі, підсвідомо виробили звичаєві закони охорони природи, накопичували екологічний досвід. Чарівна й багата українська природа діяла також на емоційність, почуття, що виливалося в поезії, в пісні, декоративно-ужитковому мистецтві. Українець у природі відчував Божу всюдисущність. Через природу, культ її краси він приходив до глибокої, щирої, душевної релігійності. Все це було надзвичайно важливими компонентами насиченого і багатого духовного життя наших пращурів. В українського селянина склалося, розвинулося й утвердилося почуття господаря, який сподівався на власні сили, виявляв особисту ініціативу. Довкілля і праця на землі формували його уявлення про добро і зло, внутрішні моральні засади - норми поведінки. Праця на землі була творчою, потребувала кваліфікації та досвіду. Створений селянином разом із природою продукт ішов не тільки на користь господаря, а й на благо інших людей. Отже, для українського землероба добрий результат праці на землі досягався через моральність, практичну користь, вправність та естетичне задоволення. Однак за однієї неодмінної умови, щоб та земля, на якій він плідно працював, викохував і плекав, належала саме йому. З прадавніх часів традиційним був нахил українців до індивідуального землеволодіння і приватної власності. Колись було сказано: «Україна обласкана природою, але скривджена історією». Довгі періоди була вона роздерта на частини між державами, які воювали за її землі, віками потерпала від колоніального гноблення, національного й соціального гніту, переслідування і нищення її культури та духовності. В тих умовах найбільше страждало селянство. Славетний церковний проповідник IV століття Іоанн Золотоуст казав, що кожна людська праця годує тільки себе, і єдиною, яка годує й інших, і багатьох інших, є праця селянина на землі. І ніхто так не переслідується, не гнобиться і не грабується, як селянин. В українського селянства Польща, Московія, Російська імперія, Радянська імперія забирали землю, вводили кріпацтво, нещадно його експлуатували, наступали на його національність, духовність, культуру. У визвольній боротьбі українського народу - козацько-селянських повстаннях кінця XVI - 30-х рр. XVII ст., Визвольній війні 1648 - 1654 рр. під проводом Богдана Хмельницького, селянських повстаннях XVIII, XIX століть, перших двох десятиліть XX століття - селянство виступало передусім за волю та повернення у свою власність землі, що була для нього джерелом не тільки біологічного існування, а й духовного життя. У XVI - XVIII століттях, які називають козацькою добою, найвидатніше місце в історичному розвиткові України належало козацтву. З нього сформувалися збройні сили України. Однак його не можна оцінювати тільки як мілітарно-бойову силу, яка охороняла український народ від сусідів-загарбників. Козацтво було також творчим державним, політичним, соціально-економічним і культурним самовиявом українського народу упродовж трьох століть. Головними напрямками конструктивної історичної діяльності козацтва було державне будівництво: створення Запорозької Січі - козацької республіки і Української Гетьманської держави, а також створення й організація козацької агрокультури. Козацтво своїми історичними коренями виростало із селянства. З появою козацтва понад п’ять століть тому, вже на першому етапі його формування, відбувається заселення й відродження до життя спустошених ханськими ордами українських земель Подніпров’я. Визначальним фактором появи й зростання козацтва стали масові втечі селян з українських земель, завойованих сусідніми агресивними державами. На запустілих, але вільних подніпровських просторах українські селяни рятувалися від феодально-кріпосницького гноблення та іноземного панування. Втікачі могли працювати вільно, без примусу, на власному полі, особисто розпоряджаючись виробленим продуктом, не віддаючи його феодалові. Вони розривали пута феодального ладу, виходили з-під влади чужоземних феодальних держав не за допомогою збройних протистоянь, класової боротьби, повстань, а прагнули досягти цього безкровним шляхом. Козацтво мало напівгосподарський, напіввійськовий характер. Козак, будучи хоробрим, професійним воїном, водночас залишався хліборобом, займався промислами, ремеслом, був творцем матеріальних і духовних цінностей. Культура козацького землеробства, вільна праця на власній землі, інтенсивна економіка, перші у Європі фермерського типу багатогалузеві господарства - козацькі хутори, запорозькі зимівники, орієнтовані на ринок, - усе це позначилося на землеробській культурі усього українського селянства. Олесь Гончар назвав українського селянина «геніальним хліборобом». Протест українського народу проти феодально-кріпосницького і чужоземного гніту в XVII ст. вилився в унікальне, тільки Україні притаманне історичне явище - «покозачення», відмови селян окремих регіонів України від феодальної та іноземної підлеглості. «Покозачення», по суті, було спробою мирним шляхом визволитися з-під влади Польщі і перейти під юрисдикцію козацтва, одержати право вільно працювати на власній землі. Українська Гетьманська держава, що склалася в ході Визвольної війни під проводом Богдана Хмельницького, дала волю селянам, і вони стали дрібними землевласниками («кріпацтво було скасоване козацькою шаблею»). У XVIII ст., в умовах московського панування, селянський рух «покозачення» трансформувався в рух «шукачів козацтва», тобто тих, хто домагався від царського уряду відновлення козацького статусу. Основоположними принципами господарської діяльності українського козацтва з його вільною творчою працею на власній землі і, як свідчать документальні матеріали архіву Коша Запорозької Січі (1734 - 1775), також з урядовою системою впорядкованого й регульованого земле- і лісокористування, були екологічні й природоохоронні заходи. У часи колоніального владарювання Російської імперії та Радянської імперії Україну в економічному відношенні було відкинуто на кілька століть назад. Нищівних ударів українському козацтву й селянству завдала Катерина II. Було ліквідоване гетьманство і перестала існувати Українська Гетьманська держава (1764 р.), була зруйнована й скасована Запорозька Січ (1775 р.), знищено козацьке землеволодіння, закріпачене селянство втратило землю (1783 р.), козацькі полки перетворилися на частини російської армії, замість козацького полково-сотенного адміністративно-територіального поділу з Гетьманщини було зроблено три царські намісництва. Радянська імперія, її комуністична влада, КПРС перевершили своїх попередників страхітливими злочинами проти української землі та селянства. (Далі використовуються дані із статті Миколи Кисельова «Феномен землеробства в українському світі». Журнал «Генеза», 1995, № 1/3). Із землею постійно проводилися експерименти (меліорація, хімізація тощо). За роки радянської влади було запроваджено 28 реорганізацій і прийнято з 1956 року 86 постанов «партії і уряду» щодо подальшого піднесення сільського господарства, які насправді отруювали і знесилювали землю й поглиблювали нещадну експлуатацію землі та селян. Вкрай небезпечними були так звані «інтенсивні технології виробництва сільськогосподарської продукції». Технократично орієнтовані, антиекологічні, вони до того ж застосовувалися некомпетентно. Для штучної стимуляції росту рослин вимагалося дедалі більше добрив та отрутохімікатів. Безмежно розорювався український чорнозем. 92% земельного фонду до недавнього часу було у сільськогосподарському обігу. Брутально порушувався гідрорежим земельних угідь, по-хижацькому вирубувалися ліси біля річок, забруднювалися водойми. З 60-х років XX ст. в Україні висохло близько трьох тисяч річок. Осушені площі вимагали поливу. П’ять - сім років поливу - і знаменитий український чорнозем перетворювався на мертву породу. З розорених схилів щорічно з кожного гектара змивається 30 - 40 тонн гумусу, а з площ, зайнятих просапними культурами, - 100 - 200 тонн. На катастрофічне зменшення родючості багатостраждальної української землі діяло також впровадження монокультур, вузька спеціалізація господарств та їх об’єднання, а потім розукрупнення. Найнегативніші, найруйнівніші наслідки для землі та й усієї економіки України мало запровадження колгоспів з їхнім витратним веденням сільського господарства. Навіть тепер, протягом п’ятиріччя незалежності України, в Українській самостійній державі існують ці потворні рудименти тоталітарного режиму - колгоспи з їхньою абсурдною економікою. Здавалося б, вони мусили годувати народ, а виходить, що підгодовуються самі колгоспи, парламент і уряд роблять їм величезні грошові вливання, за цим настає новий виток інфляції і поглиблення бідування більшості наших громадян. Шляхом колективізації у селян був придушений духовний зв’язок з землею. Колективна робота на нічийній землі, як і відроджене в сталінських колгоспах кріпацтво, не допускала творчого характеру праці. Було витравлено почуття господаря, ініціативного, сумлінного, працьовитого, відповідального за результат праці. В колгоспах люди не були зацікавлені в цьому. Селянську націю насильницьки відірвали від землі, використавши для цього передусім індустріалізацію. Мобілізували примусово людей із сіл на фабрики й заводи. Багато селян пішло в пошуках кращої долі подалі від рабського існування. Вони люмпенізувалися в містах і на «будовах комунізму». Урбанізація села, заклик зрівняти його з містом, пізніше - комуністично-бюрократична вигадка про «неперспективні села» призводили до їхнього занепаду й руйнації. Багатоаспектні взаємовідносини з природою, співробітництво з нею, екологічні традиції українського селянства були перервані гаслом «підкорення» природи, а також закликом Мічуріна: «Нам нечего ждать милостей от природы, взять их у неё наша задача». Потворні, антиприродні «перетворення» природи, зокрема штучні «рукотворні» моря, не принесли жодних благ людям, а тільки втрати і негаразди, а головне - були залиті великі площі найкращих у світі чорноземів, порушена рівновага в природі. Українські селяни в масі не сприйняли колгоспів, виявили спротив затягуванню до них. Сталін відреагував наказом знищити та вивезти в інші райони на заслання цих найпрацьовитіших людей. У 1932 - 1933 роках був влаштований штучний голодомор серед українського селянства. Це був сатанинський злочин. Фізично знищено мільйони тих, хто міг би разом із природою виробити таку кількість продуктів, яка б задовольнила потребу в харчуванні багатьох і багатьох людей. А їх самих знищували саме голодомором. Одвічна боротьба зла проти добра тут набула апокаліптичних вимірів. Отже після такого сімдесятирічного періоду в історії України наш народ, особливо селянство, опинився в тяжкому економічному, екологічному й моральному стані. Надзвичайно складні умови переживаємо і тепер в Україні. Однак слід усвідомити, що в другій половині XX століття зазнала краху імперська система як така, а в кінці цього століття розвалилася остання велика імперія - СРСР. Імперія - як лад державного, політичного, соціально-економічного життя - для історії людства є безповоротно пройденим етапом. Не мають реального ґрунту будь-які намагання відродити Радянський Союз або якусь іншу форму імперської держави. Колесо історії неможливо повернути назад. Існує Українська незалежна держава, маємо нарешті свою Конституцію. У нас чимало претензій до влади. Однак, продираючись крізь хащі усіляких перешкод, труднощів і негараздів, за шаленого супротиву різних антиукраїнських сил, повільно просуваємось до реформ, до ринкової економіки. Приватизація землі узаконена в Конституції. Звільняємось від комплексу залежності від «старшого брата». Входимо і утверджуємося як один із найбільших європейських народів у світове співтовариство. Сподіваюся, що будуть відроджені, але без усякої канонізації, найкращі і найцінніші давні українські хліборобські традиції, відродиться у селянина духовний зв’язок із землею, любов до неї, відновляться взаємовідносини з природою, а традиційне екофільство українського селянина доповниться досягненнями сучасної екології. Твердо вірю: будуть, можливо, і не так швидко, але неодмінно будуть створені нормальні умови для творчої праці на землі, аби вона стала прибутковим і почесним заняттям, а приватне індивідуальне володіння землею - фактором економічної стабільності. Допомагай нам, Боже Милостивий! Олена АПАНОВИЧ,кандидат історичних наук, лауреат Державної премії ім. Т. Шевченка, лауреат наукової нагороди Фундації Омеляна і Тетяни Антоновичів (США).